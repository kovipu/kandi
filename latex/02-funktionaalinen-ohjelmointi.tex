\chapter{Funktionaalinen ohjelmointi} \label{Funktionaalinen ohjelmointi}

\section{Määritelmä}
Funktionaalinen ohjelmointi on deklaratiivinen ohjelmointiparadigma, jossa ohjelman suoritus tapahtuu sisäkkäisten
matemaattisten funktioiden evaluoimisena. Deklaratiivinen ohjelmointi on ohjelmointiparadigma, jossa kuvaillaan ohjelman
lopputulos tai tila. Deklaratiivisessa ohjelmoinnissa ei ole epätarkkaa globaalia tilaa, ja siten ohjelma koostuu
lausekkeista, jotka voivat sisältää lokaalia epätarkkaa tilaa. Se on vastakohta perinteisemmälle imperatiiviselle 
ohjelmoinnille. Funktionaalinen ohjelmakoodi pyrkii käsittelemään tilaa tarkemmin ja välttämään muuttuvia
arvoja. \cite{hudak}

Puhtaasti funktionaalinen ohjelmointikieli ei salli lainkaan muuttuvaa tilaa tai datan muokkaamista, eli niin kutsuttuja
sivuvaikutuksia (eng. side-effect). Tämä vaatii sen, että funktioiden paluuarvo riippuu ainoastaan funktion saamista
parametreista, eikä mikään muu kuin parametrit voi vaikuttaa funktion paluuarvoon. Funktionaaliseksi ohjelmointikieleksi
lasketaan kuitenkin myös moniparadigmaiset ohjelmointikielet, jotka sisältävät funktionaalisia piirteitä.
Yksinkertaisten loogisten toimintojen lisäksi realistinen ohjelmointikieli vaatii epäpuhtauksia muun muassa siirrännän
(eng. Input/Output) toteuttamiseen. \cite{purelyFunctional} Moderneissa ohjelmointikielissä tähän on myös
funktionaalisia ratkaisuja, esimerkiksi Haskell-kielen IO-monadi \cite{learnhaskell}.

\section{Lambdakalkyyli}
Funktionaalinen ohjelmointi perustuu lambdakalkyyliin - formaalin laskennan malliin jonka kehitti Alonzo Church vuonna
1928. Lambdakalkyyliä pidetään ensimmäisenä funktionaalisena ohjelmointikielenä, vaikka se keksittiinkin ennen
ensimmäisiä varsinaisia tietokoneita, eikä sitä pidettykään aikanaan ohjelmointikielenä. Useita moderneja
ohjelmointikieliä, kuten Lispiä, pidetään abstraktioina lambdakalkyylin päälle. Lambdakalkyyli voidaan kirjoittaa myös
$ \lambda $-kalkyyli kreikkalaisella lambda-kirjaimella. \cite{hudak}

Churchin lambdakalkyyli koostuu vain kolmesta termistä: muuttujista, abstraktioista ja sovelluksista.
Muuttujat ovat yksinkertaisesti merkkejä tai merkkijonoja jotka kuvaavat jotain parametriä tai arvoa. Churchin
alkuperäinen lambdakalkyyli ei tuntenut muuttujien asettamista, ainoastaan arvojen syöttämisen parametrina. Abstraktio
$ \lambda x [ M ] $ määrittelee funktion parametrille x toteutuksella M. Sovellus $ \{ F \} ( X ) $ suorittaa funktion F
arvolla X. \cite{lambdacalculus}

% - moderni lambdakalkyyli

\section{Konseptit}
% * declarative?

\subsection{Tilattomuus}
Deklaratiivisissa ohjelmointikielissä ei ole implisiittistä tilaa, mikä eroaa imperatiivisista kielistä, joissa tilaa
voi muokata lauseilla (eng. commands) ohjelmakoodissa. Tilattomuus tekee laskennasta mahdollista ainoastaan lausekkeilla
(eng. expression). Funktionaaliset ohjelmointikielet käyttävät lambda-abstraktioita kaiken laskennan perustana.
Esimerkiksi logiikkaohjelmoinnissa vastaava rakenne on relaatio. Tilattomuus sallii vain muuttumattomat vakiot, mikä
estää muuttujien arvon muuttamisen ja perinteiset silmukat. Puhtaasti funktionaalisessa ohjelmoinnissa rekursio on ainoa
tapa toteuttaa toisto. Esimerkiksi funktio, joka laskee luvun \textit{n} kertoman voitaisiin toteuttaa imperatiivisesti
Python-kielessä esimerkiksi näin:
\begin{minted}{python}
def factorial(n):
    result = 1
    while n >= 1:
        result = result * n
        n = n - 1
    return result
\end{minted}
Funktionaalisessa ohjelmointikielessä toistorakenne on toteutettava rekursion avulla, mutta tästä on usein tehty
vaivatonta muun muassa yksinkertaisen syntaksin ja teho-optimoinnin avulla. \cite{hudak} Funktio, joka laskee luvun n
kertoman voidaan toteuttaa esimerkiksi näin funktionaalisesti Haskell-kielessä:
\begin{minted}{haskell}
factorial :: Int -> Int
factorial n = if n < 2
                then 1
                else n * factorial (n-1)
\end{minted}
% add reasons why this is a good idea, i.e. side-effects

\subsection{Korkeamman asteen funktiot}
Funktionaaliset ohjelmointikielet helpottavat funktionaalista ohjelmointityyliä muun muassa sallimalla korkeamman asteen
funktiot. Ensimmäisen luokan kansalainen on ohjelmointikielen rakenne, jonka voi syöttää parametrina funktioille,
asettaa paluuarvoksi funktiolle ja tallentaa tietorakenteisiin. Korkeamman asteen funktio eroaa tavallisesta funktiosta
siten, että se voi ottaa parametrinaan tai palauttaa funktion. Ohjelmointikielissä, jotka tukevat korkeamman asteen
funktioita, funktiot ovat ensimmäisen luokan kansalaisia. Korkeamman asteen funktioiden avulla ohjelmakoodi ja data ovat
jossain määrin vaihdettavissa, joten niiden avulla voidaan abstrahoida kompleksisia rakenteita. \cite{hudak} Map-funktio
on korkeamman asteen funktio, joka suorittaa parametrina annetun funktion jollekkin tietorakenteelle, esimerkiksi
listalle. Map-funktiota käytetään usein modernissa front-end web-ohjelmoinnissa \cite{functionalreact}. Listan
renderöinti React-kirjastolla voidaan toteuttaa näin map-funktion avulla:
\begin{minted}{jsx}
items.map(item => <Item {...item} />)
\end{minted}

\subsection{Laiska laskenta}
Laiska laskenta (eng. lazy evaluation) on funktion laskentastrategia, jossa lausekkeen arvo lasketaan vasta kun sitä
ensimmäisen kerran tarvitaan, mutta ei aikaisemmin. Laiska laskenta on päinvastainen laskentastrategia innokkaaseen
laskentaan (eng. eager evaluation), jossa lausekkeen arvo lasketaan heti ensimmäisellä kerralla, kun lauseke esitellään.
Yleisimmät ohjelmointikielet käyttävät innokasta laskentastrategiaa. Laiska laskenta vähentää suoritukseen kuluvaa aikaa
ja siten voi parantaa ohjelman suorituskykyä eksponentiaalisesti esimerkiksi call by name -laskentastrategiaan
verrattuna, jossa lausekkeen arvo voidaan joutua laskemaan useita kertoja. Laiskan laskennan toteuttavat useat puhtaasti
funktionaaliset ohjelmointikielet, kuten Haskell. Myös jotkin moniparadigmaiset kielet toteuttavat laiskan laskennan,
esimerkiksi Scala-kieli mahdollistaa sen \textit{lazy val}-lausekkeen avulla. \cite{languagedesign}

Laiska laskenta mahdollistaa päättymättömät tietorakenteet. Niin sanottujen laiskojen listojen loppupää evaluoidaan
vasta kun sitä kutsutaan. Tämä näkyy useissa funktionaalisissa ohjelmointikielissä listan toteutuksena, jossa listaa
evaluoidaan alkupäästä loppua kohti. Esimerkiksi Haskellissa voidaan määrittää lista kaikista kokonaisluvuista
tietotyypin rajoissa alkaen luvusta \textit{n}:
\begin{minted}{haskell}
from :: Int -> [Int]
from n = n : from (n+1)
\end{minted}
Funktion rekursiivinen kutsu aiheuttaisi innokkaasti laskevissa ohjelmointikielissä päättymättömän rekursion, mutta
Haskellin tapauksessa vain määrätty osa listasta evaluoidaan. \cite{languagedesign}

Funktionaalisissa ohjelmointikielissä häntärekursio ei aiheuta pinon ylivuotoa, joten päättymätön rekursio on toimiva
vaihtoehto päättymättömälle silmukalle. Esimerkiksi Haskell-kielen main-funktioita voidaan toistaa äärettömästi näin:
\begin{minted}{haskell}
main :: IO ()
main =
  do
    putStrLn "do something"
    main
\end{minted}

\subsection{Hahmonsovitus}
Hahmonsovitus (eng. pattern matching) on funktionaaliselle ohjelmoinnille tyypillinen piirre, jossa sama funktio voidaan
määritellä useita kertoja. Funktiomäärittelyistä vain yhtä sovelletaan tapauskohtaisesti. Modernit funktionaaliset
ohjelmointikielet, kuten Haskell, mahdollistavat monimutkaisten tyyppien ja lausekkeiden dekonstruoimisen
hahmonsovituksen avulla \cite{learnhaskell}. Hahmonsovituksen toteutus on käytännössä case-lauseke, jossa lausekkeen
ehto kuvaa syötetyn parametrin tietotyyppiä tai sen rakenneta. Tämän avulla ohjelman suoritus jakautuu syötetyn
muuttujan tyypin tai rakenteen mukaan.
\cite{hudak}

Esimerkiksi kertomafunktio voidaan toteuttaa rekursiivisesti hahmonsovituksen avulla. Tässä esimerkissä rekursion
alkuarvo määritetään syötteelle \textit{0}, ja muut syötteet käsitellään parametrina \textit{n}.
\begin{minted}{haskell}
factorial :: Int -> Int
factorial 0 = 1
factorial n = n * factorial (n - 1)
\end{minted}

\section{Funktionaalisen laskentamallin seuraukset}
Puhtaasti funktionaalinen laskentamalli karsii ohjelmasta pois tietyt bugityypit. Puhdas sivuvaikutukseton laskenta on
automaattisesti säieturvallista (eng. thread safe) tarkoittaen, ettei sitä tarvitse manuaalisesti synkronoida. Koska
puhtaan funktion lopputulos riippuu ainoastaan syötteistä, ei syötteiden laskujärjestyksellä ole väliä. Laskennan
lopputulosta voidaan siten pitää deterministisenä, mikä helpottaa monisäikeistystä.

Toistettavuus (eng. reproducibility) tarkoittaa, että ohjelman tietynlainen toiminta on toistettavissa. Deterministisyys
ja toistettavuus parantavat ohjelman testattavuutta. Jos puhdas funktio toimii tietyllä tavalla kerran, se toimii niin
myös joka kerta ajon aikana. Toistettavuus helpottaa ajon aikana löydetyn virheellisen tilan toistamista syöttämällä
sama tarkkaan määritetty virheellinen tila testiympäristöön. \cite{functionaljava}

Funktionaaliset ohjelmointikielet ovat olleet hitaampia kuin niiden perinteisemmät imperatiiviset sukulaiset, kuten
C-kieli, mutta ero on ajan kuluessa kaventunut. Kääntäjäoptimoinneista huolimatta imperatiiviset ohjelmointikielt
tulevat aina olemaan optimoidumpia imperatiivisella laitteistolla. Imperatiivisille tietorakenteille on nykyään olemassa
monia funktionaalisia vaihtoehtoja, jotka voivat parantaa ohjelman suoritusaikaa ja säästää muistia.
\cite{functionaldatastructures}
